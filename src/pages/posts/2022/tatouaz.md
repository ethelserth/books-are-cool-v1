---
title: "Τατουάζ"
author: "Μανουέλ Βάθκεθ Μονταλμπάν"
description: "Η πρώτη περιπέτεια του ιδιόρυθμου Καταλανού ντετέκτιβ Πέπε Καρβάλιο που θα ταξιδέψει τον αναγνώστη στην Βαρκελώνη αλλά και στο Άμαστερνατμ."
pubDate: "2022-07-04"
hero: "/images/posts/2022/tatouaz.jpg"
tags: ["astro"]
layout: "../../../layouts/BlogPostLayout.astro"
---

Ισπανία, μέσα της δεκαετίας του 70. Οι τελευταίες μέρες του Φρανκισμού. Το πτώμα ενός άντρα ξεβράζεται σε μια πλαζ λουόμενων στην Βαρκελώνη. Τα χαρακτηριστικά του πτώματος έχουν αλλοιωθεί από την πολύωρη παραμονή στο νερό της θάλασσας και το μοναδικό στοιχείο που θα μπορούσε να το συνδέσει με ένα όνομα, είναι το τατουάζ που βρίσκεται στον ώμο του. 

> “Γεννήθηκα για να βάλω φωτιά στην κόλαση” 

Ενώ η αστυνομία ξεκινά έρευνες, ο ιδιωτικός ντετέκτιβ Πέπε Καρβάλιο, προσλαμβάνεται από έναν ιδιοκτήτη κομμωτηρίου για να ανακαλύψει την ταυτότητα του πτώματος. Η έρευνα του, θα τον οδηγήσει από την Βαρκελώνη, στο βροχερό Άμστερνταμ και πάλι πίσω. 

Αυτό είναι το σκηνικό του Τατουάζ, του Μανουέλ Βαθκεθ Μονταλμπάν, το πρώτο της σειράς με πρωταγωνιστή  τον Πέπε Καρβάλιο (όχι όμως και η πρώτη εμφάνιση του, καθώς εμφανίστηκε στο “Εγώ σκότωσα τον Κέννεντυ”, ενώ στο ελληνικό κοινό έχει συστηθεί παλαιότερα από διάφορες εκδόσεις). Η σειρά είναι η μακροβιότερη, αστυνομική, στην Ισπανία, με τον Μονταλμπάν να χρησιμοποιεί έντεχνα το νουάρ για να περιγράψει το ιστορικό και κοινωνικό γίγνεσθαι στα πλαίσια της αστυνομικής έρευνας του εκάστοτε μυθιστορήματος. Συχνά δίνει έμφαση στις κατώτερες κοινωνικές τάξεις, είτε πρόκειται για άτομα που συναντάμε στο παρασκήνιο των ερευνών του ντετέκτιβ, είτε για ποιο κεντρικούς χαρακτήρες. Βοηθός του Καρβάλιο είναι ο Μπισκουτέρ, πρώην κλέφτης ακριβών αμαξιών στην Ανδόρα τον οποίο γνώρισε στην φυλακή, ενώ “μόνιμη” ερωτική του σύντροφος είναι η Τσάρο, μια εκδιδόμενη γυναίκα από τα λαικά στρώματα. 

Δεν είναι όμως μόνο οι δευτεραγωνιστές ασυνήθιστοι, αλλά και ο ίδιος ο Πέπε. Ο κεντρικός χαρακτήρας μας, είναι πρώην κομμουνιστής που πέρασε από τις φυλακές του Φράνκο για τα ιδεώδη του, πρώην πράκτορας της CIA ( χρησιμοποιεί μάλιστα τις παλιές του διασυνδέσεις στο Άμστερνταμ κατά τη διάρκεια της αναζήτησης πληροφοριών για τον άντρα με το τατουάζ ) και νυν αντικομφορμιστής που αρέσκεται να καίει βιβλία έχοντας αποκηρύξει την ιδέα ότι μέσα από αυτά κάποιος θα του μάθει να ζει. Οι απολαύσεις που επιτρέπει στον εαυτό του είναι οι ωραίες γυναίκες και το “καλό” φαγητό. Το τελευταίο είναι ένα από τα στοιχεία που συναντάμε ξανά και ξανά στα μυθιστορήματα του Μονταλμπάν, ο οποίος είναι γνώστης της γαστρονομίας και έχει γράψει και βιβλία πάνω στο θέμα. Σε πολλές σκηνές βρίσκουμε τον πρωταγωνιστή , που απεχθάνεται το “γρήγορο” φαγητό, να μαγειρεύει η να απολαμβάνει εξαιρετικές συνταγές της Καταλανικής και όχι μόνο κουζίνας.

Το Τατουάζ είναι ένα “χορταστικό” αστυνομικό μυθιστόρημα, που αποτελεί μια πρώτης τάξης ευκαιρία να γνωρίσει κανείς τον Πέπε Καρβάλιο μέσα από την έρευνα του καθώς και την Βαρκελώνη του Μανώλο, όπως χαϊδευτικά αποκαλούν τον Μονταλμπάν οι Καταλανοί κάτοικοι της πόλης. Συστήνεται ανεπιφύλακτα. 