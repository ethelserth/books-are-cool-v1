---
title: "Μάσκες"
author: "Λεονάρδο Παδούρα"
description: "Η πρώτη περιπέτεια του ιδιόρυθμου Καταλανού ντετέκτιβ Πέπε Καρβάλιο που θα ταξιδέψει τον αναγνώστη στην Βαρκελώνη αλλά και στο Άμαστερνατμ."
pubDate: "2022-07-20"
hero: "/images/posts/2022/maskes.jpg"
tags: ["astro"]
layout: "../../../layouts/BlogPostLayout.astro"
slug: "μάσκες-μασκες-παδούρα-παδουρα-κοντε-λεοναρδο-κουβα"
---

Γνώρισα τον Λεονάρδο Παδούρα, πριν χρόνια διαβάζοντας το εξαιρετικό “Ο άνθρωπος που αγαπούσε τα σκυλιά”, ένα βιβλίο που εξιστορούσε τα τελευταία χρόνια της ζωής του Τρότσκι. Ο Κουβανός συγγραφέας, μου ξανά συστήθηκε, αυτή τη φορά μέσα από τις Μάσκες, ένα αστυνομικό μυθιστόρημα με πρωταγωνιστή τον διασημότερο ήρωα του, τον αστυνομικό Μάριο Κόντε.

Πρόκειται για το τρίτο βιβλίο της τετραλογίας “Οι τέσσερις εποχές”, που τον έκαναν γνωστό τόσο στην Κούβα όσο και στο διεθνές κοινό, αλλά το πρώτο (και το μόνο από την τετραλογία), που κυκλοφορεί στην Ελλάδα, από τον εκδοτικό οίκο Καστανιώτη. Ακολούθησαν και άλλα έργα με πρωταγωνιστή τον Κόντε, που αυτά μεταφράστηκαν στα Ελληνικά.

Ο Μάριο Κόντε, είναι ένας τριαντάρης αστυνομικός στην Αβάνα, στα τέλη της δεκαετίας του 80. Μελαγχολικός και ρομαντικός, κατά βάθος απεχθάνεται την δουλειά του, μια δουλειά που συχνά όπως λέει συχνά “τσαλακώνει συνειδήσεις” και σπάνια ακουμπάει αυτούς που βρίσκονται ψηλά στην κοινωνική πυραμίδα. Όνειρό του στην τελική, πριν γίνει αστυνομικός, ήταν να γίνει συγγραφέας και να γράψει ένα μυθιστόρημα “απλό αλλά συγκινητικό, όπως εκείνα του Χέμινγουεϊ και του Σάλιντζερ”. Παρά αυτή την απέχθεια, είναι καλός στην δουλειά του και φέρνει αποτελέσματα, καθώς καταφέρνει να λύσει τις υποθέσεις που αναλαμβάνει, ακολουθώντας το ένστικτο του, κάνοντας τις σωστές ερωτήσεις και αδιαφορώντας σε μεγάλο βαθμό για τους κανόνες και την ιεραρχία.

Η αρχή του βιβλίου, βρίσκει τον Κόντε τιμωρημένο με μετάθεση σε μια δουλειά γραφείου, χάρη σε αυτή ακριβώς την απείθεια προς τους ανωτέρους τους. Όταν όμως ο γιός ενός κορυφαίου στελέχους του κόμματος, βρίσκεται δολοφονημένος ντυμένος με γυναικεία ρούχα, η έλλειψη διαθέσιμων επιθεωρητών, αναγκάζει το αφεντικό του να τον φέρει και πάλι στην ενεργό δράση.

Ακολουθώντας το νήμα της υπόθεσης ο Μάριο Κόντε θα γνωρίσει (αρχικά διστακτικά αλλά στην συνέχεια με αποδοχή) τον καταπιεσμένο κόσμο των ομοφυλόφιλων και τον Τρανσέξουαλ της Αβάνας, διωγμένων και περιθωριοποιημένων σε μεγάλο βαθμό από το Κόμμα, με ξεναγό τον Μάρκες, διάσημο δραματουργό που πλέον έχει πέσει σε δυσμένεια λόγο του σεξουαλικού του προσανατολισμού. Η έρευνα θα αποκαλύψει κρυμμένα μυστικά, μπόλικη διαφθορά και τελικά τον απρόσμενο ένοχο.

Όπως και άλλοι συγγραφείς του είδους, ο Παδούρα χρησιμοποιεί αριστοτεχνικά το “αστυνομικό” είδος, για να κρύψει από πίσω αρκετά βαθύτερα θέματα, όπως η κοινωνική κατάσταση στην Κούβα λίγο πριν την δεκαετία του 90 και την κρίση που έφερε η πτώση του υπαρκτού σοσιαλισμού στην Σοβιετική Ένωση, στο νησί του οποίου ήταν και ο κύριος οικονομικός εταίρος. Μέσα από τα μάτια του Κόντες βλέπουμε την Αβάνα, λαμπερή κάτω από τον καυτό ήλιο της Καραϊβικής και της Επανάστασης, αλλά στις σκιές της ανακαλύπτουμε μια άλλη πόλη, με παράνομα μπαρ γεμάτα ρούμι και καπνό, διεφθαρμένους αστυνομικούς και φτωχοδιάβολους που κάνουν ότι μπορούν για να βγάλουν το κάτι παραπάνω και μια ολόκληρη κοινότητα (η ομοφυλόφιλη) που ζει στο παρασκήνιο.

Οι Μάσκες, συνολικά ένα απολαυστικό ανάγνωσμα, προτείνεται ανεπιφύλακτα για την εξαιρετική του γραφή, τους αληθοφανής χαρακτήρες και το τροπικό κλίμα που κάνει τον αναγνώστη να νιώθει ότι βρίσκεται στην Αβάνα, ενώ είναι μια πρώτης τάξεως ευκαιρία να γνωρίσει κανείς το Μάριο Κόντε και την παρέα του.